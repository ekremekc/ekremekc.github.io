03 Ekim 2025

# Yola revan olmak

Adelaide'a IUPESM konferansı maksadıyla geçtiğimiz Cumartesi akşam geldim. Dammam'dan havalanıp, Katar'daki Doha Havalimanı'nda Adelaide uçuşuna aktarma yapmıştım. Hayatımda ilk defa 13 saat süren bir uçak yolculuğu yaptım. Yolculuk epey hızlı geçti, çoğunluğunda akademik çalışmalarıma stabil olan 250mbps Starlink interneti ile devam edebildim. Yolculuk da oldukça ilginç idi, çoğunluğu British kökenli olan aborjinlerle birlikte uzun bir uçuş yapmıştık.

Vardığımda saat 17:00 civarı idi, fakat bu saat yaşadığım yere kıyasla 6:30 saat ileri olmasından ötürü 1 gün sonrasına gitmiş gibi hissettim. Varır varmaz SIM kart almaya uğraştım, her şey ve her yer İngiltere'yi anımsattı. Dükkanlar, konuşulan ingilizce aksanı, yolların ve arabalardaki direksiyonların yönü, her şey. Kangurular, koalalar, insanlar hariç.

Buradaki insanlar oldukça farklıydı, ingiltere'de pek karşılaşmadağım sıcaklık ve sevecenlikle hem uçakta olsun, hem otelde olsun, çok yardımcı ve misafirperver davranıyorlardı.
 
 Ardından 1 gün hem şehir merkezinde turlayıp hem dinlendim. Yürüyerek Avustralya'da yapılan ilk Camii'ye gittim. Camii'nin çok ilginç bir hikayesine rastladım, 1886-88 yıllarında Avustralya'ya göçmen olarak getirilen, Avustralya'nın devasa çöllerinde ulaşımı mümkün hale getirmek için o topraklara ayak basmış deve çobanlarıydı bu insanlar. Ve yaklaşık 150 yıl önce gelip ilk tuğlasını koydukları bu Camii, kendine özgü sade görünümlü, islamiyetin 4 temsili mezhebini kendisine toplarcasına cezbeden 4 minaresiyle dünyanın 4 bir yanından insanları yaratıcının çağrısına davete devam ediyordu. Çok tatlı bir ortamı ve manevi havası vardı, akşamı kılıp ardından otele tekrar geçtim. 

 Buraya geliş maksadım, doktora sürecimden sonra giriş yaptığım biyomedikal alanında yeni insanlar ve konular keşfetmekti. Konferans (IUPESM2025), her 3 yılda bir tekrarlanan, oldukça ince düşünülmüş, organize bir programa sahipti. Her konferansa gitmeden önce, klasik usül olan kartvizitlerimi bastırıp insanlarla tanıştığımda kendilerine vermeyi faydali bulmuştum. Günümüz insanının küresel çapta dijitalliğe bağımlılıkla birlikte ondan sıkıldığını da gözlemlemiştim. O nedenle konferans boyunca tanıştığım insanlara kartvizitimi uzattığımda, yüzlerindeki şaşkınlık ve merak beni oldukça motive etti. Bu zamanda gerçekten insanların duygularını harekete geçirmek çok zor, geçirdiğinizde kalıcı oluyorsunuz.

 Konferans boyunca en ilgimi çeken konular, yeni yeni keşfettiğim kardiyovasküler bilimler ve radyoterapi teknikleri üzerine yapılan araştırmalar oldu. Beni en çok heyecanlandıran şey, medikal fizikçilerle benim alanım olan makine mühendisleri arasındaki uçurumdu. Çünkü bizim rutin olarak kullandığımız bazı teknikler, onlar için cihazlarını/teknolojilerini ayırt edici biçime getirecek araçlar olabilirdi. Bütün konferans bu gözle, bu bakış açısı ile seminerlerde ve sunumlarda notlarımı aldım, insanlarla tanıştım. Kıskacıma takılan araştırmacı Andrea O'Connor idi, kendisi yara iyileşmesi üzerine iyileştirme materyalleri geliştiriyordu. Kendisinin sunumunu dikkatlice dinledikten sonra modelleme üzerine kendi kabiliyetlerimizden bahsettim ve e-posta üzerinden kendisine ulaşmamı önerdi. Maili gönderdim bakalım, hayırlısı.

 Kendi sunumuma 4 kere hazırlandım, vakit tutarak. Sunumda epey değişiklikler yaptıktan sonra hazır hissettim ve Perşembe günü çalışmalarımı anlattım. Ardından konferans sakinleşti ve Cuma günü kapanış programı ile sona erdi.   

### Avustralya'nın nesi var?
 
 Öğrendiğim bir kaide beni gittiğim yerlerde keşfe teşvik eder hep: 'Herhangi bir yeri öğrenmenin, anlamanın en kolay yolu, orada yaşayan insanlarla temas kurmaktır.' Avustraya yaklaşık 25 milyon nüfusa sahip, Türkiye'nin yüzölçümünün 9 katı kara alanına sahip, çoğunluğu çöl fakat doğal güzellikleri çok zengin bir ülkeydi. Yollarından (sol gidiş- sağ geliş) ve tabelalarından daha iner inmez İngiltere günlerimi hatırlatmıştı. Ama burası İngiltere'den çok farklıyıdı. Mevsimlerin ters olması, dünyanın kalan kesimlerine uzak oluşu, insanların çoğunun göçmen ve canayakın oluşu benim merakımı celbetti. 

 Bu ülkede dünyada başka hiçbir ülkede olmayan hayvanlar vardı. En meşhuru kanguru. Önünde pouch dedikleri cebi olan bu zıplayan hayvan, yavrusunu burada taşıyor, kolluyor ve besliyordu. Yürüyemeyen ve geriye gidemeyen bu hayvanın düşmanlarına karşı gerektiğinde kuyruğu üzerine dikilip tekme atabiliyor oluşu, beni savunma mekanizmasına hayran bırakmıştı. Avustralya'nın genel mottosu da bu hayvandan esinlenilmiş, 'We never go back, always move forward' yani kanguru gibi. Dönüş uçağıma binmeden tüm haftasonu, kanguru bulmaya uğraştım, ve sonunda yavrusu cebinde olan çok tatlı bir tanesini bir alman kasabası olan Hahndorf'u gidip gördükten sonra, dönüş yolundaki Cleland parkında görebildim :)

 Bir diğer hayvan Koala idi. Günde 20 saatten fazla uyuyan bu hayvanın dünyanın en tembel hayvanları arasında yer aldığını belirttiler tanıştıklarım. Kalan 4 saatte de kendi metabolizması ile yemesi ve sindirmesi çok zor olan bir bitki kabuğunu yiyormuş. Bunları müslümanlardan öğrendiğim için koala'yı anlatırken, 'bu hayvanın yaratılışında bir hikmet vardır elbet, ama ...' diyerek cümlelerine devame diyorlardı.

 Ülke, daha önce hiç bir ülkede görmediğim doğal güzelliklere, havaya, coğrafi yapıya sahipti. Çok büyük çoğunluğunu yerlilerin outback dedikleri çöl kısmı oluşturuyordu. Çöllerden sahillere yaklaştıkça yaşam başlıyor, fakat buna inanılmaz güzellikteki ırmaklar ve engebeli vadileri kaplayan ormanlar eşlik ediyordu. Sahiller ise boylu boyunca ve yüksek su dalgalarıyla bu ülkenin çeperlerini oluşturuyordu. Deniz suları oldukça temizmiş, kıtanın dünyadaki pozisyonundan dolayı. Fakat şiddetli su akımları tehlikeli olabiliyor ve insanları denizin ortasına çekebiliyormuş. Belki ilerde nasip olur da ailemle gelirsem Kanguru adasını da görmek istiyorum. Gözlemledikçe ve tecrübe ettikçe buradaki hayatın farklılığına hayran kalmıştım.

 # Bumerang

 Yerlilerle burayı konuşmaya biraz da kıtanın tarihi üzerinden devam ettik. Ülkede yaklaşık 3000 yıldır insan hayatı olduğundan bahsettiler. Bu insanlar genel olarak kabile hayatı yaşayan, aborjin dedikleri yerlileri belirtiyor. Bu insanlar buradaki orman yaşamına oldukça adapte olmuşlar. Kendilerini korumak için boomerang dedikleri görünüşte basit ama tasarım olarak beni benden alan bir savunma ve hücum silahı geliştirmişler. İki kenarlı, içi boş bir üçgene benzeyen ve genelde tahtadan yapılan bu araç. Belirli bir açı ve hızla atıldığında düşmanı etkisiz hale getiriyor. Eğer düşmanı ıskalarsa da, sahip olduğu özel aerodinamik tasarımla atan kişiye geri dönüyor. Bu kadar basit görünümlü bu aletin ihtiyaçlara bu denli cevap verebilecek şekilde düşünülmüş ve keşfedilmiş olması insanoğlunun muazzam adaptasyon yeteneğini gösteriyor.
 
 Ülkenin çok ilginç bir havası/iklimi vardı. Henüz ilkbaharın başlangıcı olmasına rağmen çok yakıcı bir güneşi vardı. Bunun nedenini sorduğumda, ülkede 1800-1900 yılları arasındaki sömürge döneminde Amerika ve İngiltere'den çok fazla madencinin hücum ettiği ve gold rush dedikleri define avcılığı boy göstermiş. Anlatılanlara göre dünyadaki toplam altının yarısı bu kıtadan çıkarılmış ve bahsekonu yıllarda inanılmaz bir madencilik faaliyeti yürütülmüş. Bu sınır tanımayan altın bulma hırsı, o zamanki düşük verimli buhar makinelelerinin aşırı kullanılmasına sebep olmuş ve atmosferi kirletip ozon tabakasını delmişti. Bu nedenle gelen güneş ışınları fazla süzülmeden ve inceltilmeden kıtaya ulaşıyordu. Bunu yerlilerden dinlemenin akabinde kendim de araştırmalar yaptım, aslında bu durum kıtanın ekvatora yakınlığıyla genel olarak ilişkilendirmiş. Hangisi doğru bilmiyorum fakat yerlilerden oradaki toplumun her kesiminde genel kabul görmüş, doğruluğu pek irdelenmeyen hikayeler size orayı daha bir çok yaşatır gibi geliyor. 

 Son olarak dinlediğim hikaye fare ve tavşan istilası ile ilgiliydi. Çok da eskide olmayan bir zamanda fare istilası olmuş. Bunun sebebini yılanları öldürmek olarak söylediler. Ardından da bir tavşan istilası ile karşılaşılmış. Hatta bununla o kadar mücadele edememişler ki çin seddine benzer uzunlukta, dünyanın hayvanlardan (tavşanlardan) korunmak için yapılan en uzun duvarını inşa etmişler. Her bir istilada dışarıdan insanoğlunun bugüne kadar ürettiği bilim ve teknikler ışığında mücadele için başka hayvanlar getirmişler. Bu hayvanları taşıyan ve bu kıtaya varan her bir gemi, belirli bir süre sonra bu kıtadaki başka dengeleri alt-üst etmiş. İnsanoğlunun yaratıcının dengesine müdahale ettikten sonra onu eskisine döndürme konusundaki acizliği beni hiç şaşırtmadı.
